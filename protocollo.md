# PROTOCOLLO D’INTESA 

**TRA**

La Corte dei conti (nel seguito denominata "Cdc") con sede in Roma,
Viale Mazzini, 105 (C.F. 8021867058) rappresentata dal Presidente
pro-tempore, Pres. Angelo BUSCEMA, nato a Roma il 9 febbraio 1952,
domiciliato per la carica presso la Sede dell’Istituto

**E**


Il Commissario Straordinario per l’attuazione dell’Agenda Digitale (di
seguito Commissario straordinario), Ing. Luca ATTIAS, nato a Roma il 25
novembre 1965, domiciliato per la carica presso la Presidenza del
Consiglio dei Ministri;

**VISTI**

-   il decreto legislativo 7 marzo 2005, n. 82, recante il Codice per
    l’Amministrazione Digitale;

-   il Piano Triennale per l’Informatica nella Pubblica Amministrazione
    2017-2019 (DPCM 31 maggio 2017, n. 1444), nel seguito per brevità 
	 semplicemente chiamato Piano Triennale;

*per la Corte dei conti, tra gli altri:*

-   il regio decreto 12 luglio 1934, n. 1214 che approva il Testo unico
    delle leggi sulla Corte dei conti;

-   la legge 21 marzo 1958, n. 259, in materia di controllo della Corte
    dei conti sulla gestione finanziaria degli enti cui lo Stato
    contribuisce in via ordinaria;

-   la legge 14 gennaio 1994, n. 20, recante disposizioni in materia di
    giurisdizione e controllo della Corte dei conti;

-   la legge 13 giugno 2003, n. 131, recante disposizioni per
    l’adeguamento dell’ordinamento della Repubblica alla legge
    costituzionale 18 ottobre 2001, n. 3;

-   il decreto legge 10 ottobre 2012, n. 174, recante, tra le altre,
    disposizioni di riforma e potenziamento dei controlli intestati alla
    Corte dei conti;

-   il decreto legislativo 26 agosto 2016, n. 174, recante il codice
    della giustizia contabile;

*per il Commissario straordinario, tra gli altri:*

-   il decreto legislativo 26 agosto 2016, n. 179, recante modifiche ed
    integrazioni al Codice dell’amministrazione digitale e, in
    particolare, l’art. 63 che disciplina il ruolo e i compiti del
    Commissario straordinario per l’attuazione dell’Agenda digitale e
    della relativa struttura di supporto;

**CONSIDERATO**

-   che il Commissario straordinario si avvale di una struttura di
    supporto denominata Team per la Trasformazione Digitale (di seguito
    TTD);

-   che la trasformazione digitale costituisce un’importante leva per
    aumentare l’efficienza e l’efficacia dell’azione amministrativa
    attraverso: la costruzione di servizi più semplici e inclusivi per i
    cittadini; l’aumento della produttività con l’automazione di
    attività ripetitive e a basso valore aggiunto; l’aumento della
    trasparenza e del controllo sulle attività degli enti pubblici;
    l’utilizzo dei dati per permettere decisioni informate e
    contrastare i fenomeni corruttivi;

-   che, in tale prospettiva, appare essenziale promuovere un percorso
    di trasformazione dell’attuale modello di erogazione dei servizi ICT
    previsto dal Piano triennale, anche attraverso l’attuazione del
    paradigma del *cloud computing* (privato, pubblico, ibrido), della
    interoperabilità, della condivisione dei dati, del *software* e
    delle piattaforme applicative, attuando sinergie finalizzate allo
    scambio di conoscenze, all’arricchimento del rispettivo patrimonio
    informativo ed alla diffusione dei risultati ottenuti;

-   che il TTD è istituzionalmente deputato a garantire l’attuazione
    dell’Agenda digitale italiana, anche in coerenza con gli obiettivi
    dell’Agenda digitale europea, esercitando a tal fine poteri di
    impulso e di coordinamento operativo nei confronti delle Pubbliche
    Amministrazioni cui compete la realizzazione delle azioni,
    iniziative ed opere essenziali, connesse e strumentali
    all’attuazione stessa;

-   che la Cdc, alla luce dei principi costituzionali, nonché
    dell’evoluzione della legislazione in materia di finanza pubblica,
    è al servizio dello "Stato-comunità", quale garante imparziale
    dell’equilibrio economico finanziario del settore pubblico e della
    corretta gestione delle risorse collettive, sotto il profilo
    dell’efficacia, dell’efficienza e dell’economicità, esercitando
    il controllo e la giurisdizione sulle gestioni pubbliche;

-   che la verifica e il monitoraggio del perseguimento degli obiettivi
    di trasformazione digitale si inserisce appieno nel perimetro delle
    funzioni di controllo assegnate alla Cdc su tutto il complesso dei
    soggetti che compongono la Pubblica Amministrazione, sia a livello
    locale che territoriale;

-   che, attraverso l’esercizio delle proprie funzioni istituzionali,
    nonché in virtù della propria articolazione sul territorio
    nazionale, la Cdc può contribuire a promuovere ed accelerare la
    trasformazione digitale delle Amministrazioni pubbliche, anche
    mettendo in luce le migliori pratiche gestionali in materia;

-   che, dalla collaborazione con il TTD, la Cdc può trarre giovamento
    anche per gli sviluppi della digitalizzazione dei propri processi
    operativi, con positive ricadute per l’esercizio di tutte le proprie
    funzioni istituzionali;

-   che, in definitiva, è interesse della Cdc acquisire informazioni e
    competenze sulla trasformazione digitale, al fine di esercitare al
    meglio le proprie funzioni in un settore di importanza strategica e
    centrale per la crescita del paese; è, altresì, interesse del TTD
    mettere a disposizione della Cdc le proprie competenze in modo da
    favorire e consolidare la più ampia adesione delle amministrazioni al
    piano di trasformazione digitale, migliorandone la consapevolezza ed
    assicurando l’effettività delle proprie iniziative;

**RITENUTO OPPORTUNO**

-   condividere i patrimoni informativi e le competenze, nonché
    coordinare le attività del TTD e della Cdc in materia di promozione
    della trasformazione digitale delle Amministrazioni pubbliche, al
    fine di massimizzare gli effetti sinergici potenzialmente scaturenti
    dalle attività di rispettiva competenza;

-   definire le modalità operative della collaborazione istituzionale in
    materia, anche attraverso forme di raccordo stabile;

-   individuare tematiche di interesse comune;

**SI CONVIENE E SI STIPULA QUANTO SEGUE:**

## Art. 1 (PREMESSE)

1.  Le premesse costituiscono parte integrante e sostanziale del presente
Protocollo d’intesa.

## Art. 2 (FINALITÀ ED OBIETTIVI)

1.  Il presente Protocollo d’intesa ha per finalità la promozione di
    forme di collaborazione tra la Cdc, nell’ambito delle sue funzioni
    istituzionali, e il TTD, relativamente dell’attuazione dell’Agenda
    digitale.

2.  A tal fine, le Parti intendono definire e favorire l’attuazione di
    iniziative di studio, programmatiche, operative e di comunicazione,
    finalizzate tra l’altro a:

    -   monitorare e favorire il raggiungimento degli obiettivi previsti
        dalle linee d’azione del Piano triennale;

    -   elaborare metriche di misurazione della *performance* delle
        amministrazioni pubbliche nella realizzazione di progetti di
        informatizzazione e di innovazione tecnologica;
    
    -   favorire la diffusione di pratiche gestionali pubbliche che
        comportino risparmi di spesa e migliori *performance* dal punto di
        vista tecnologico;
    
    -   approfondire le modalità operative e normative per integrare
        l’*Information Technology Audit* nelle funzioni di controllo della
        Cdc.

## Art. 3 (COMMISSIONE PARITETICA)

1.  Le Parti concordano sulla necessità di istituire una Commissione
    Paritetica ("CP", nel seguito del documento) per l’attuazione delle
    iniziative di cui al presente Protocollo d’intesa.

2.  La CP è composta da cinque rappresentanti del TTD e da cinque
    rappresentanti della Cdc, designati dai rispettivi organi di
    vertice. La CP potrà essere integrata da altri esperti in ragione
    delle questioni affrontate. La CP può promuovere la costituzione di
    gruppi di lavoro per lo studio di specifiche tematiche.

3.  La CP riferisce direttamente ai propri vertici istituzionali sulle
    proposte di iniziative e sullo stato di attuazione del Protocollo di
    intesa.

## Art. 4 (STRUTTURA DI SUPPORTO)

4.  La CP è supportata da una Segreteria tecnica formata da personale
    tecnico- amministrativo designato dalle Parti.

5.  Le Parti si avvalgono inoltre, per le attività previste dal presente
    Protocollo, della Società Generale di Informatica S.p.A. (SOGEI),
    nell’ambito degli accordi già in essere con le medesime Parti.

## Art. 5 (AMBITI D’AZIONE)

1.  Le Parti si impegnano a porre in essere le condizioni per il miglior
    coordinamento delle iniziative di rispettiva competenza, ciascuna
    nell’ambito delle proprie prerogative istituzionali.

2.  Le Parti condivideranno altresì il proprio patrimonio di conoscenze
    e competenze, anche mediante iniziative formative o seminariali. In
    tale contesto, il TTD metterà a disposizione competenze,
    documentazione, linee guida, formazione e quant’altro possa essere
    utile per supportare la Cdc nella valutazione dello stato di
    attuazione dell’agenda digitale.

3.  Particolare attenzione sarà riservata ad alcuni aspetti delle linee
    di azione richieste dal Piano Triennale, tra cui, a titolo
    esemplificativo, l’adesione alle piattaforme digitali abilitanti
    (quali l’Anagrafe Nazionale della Popolazione Residente, PagoPA,
    SPID, Carta di Identità Elettronica, Domicilio Digitale, il punto di
    accesso di cui all’art. 64-bis del CAD, la piattaforma di analisi
    dei dati di cui all’art. 50-ter del CAD), l’interoperabilità e la
    condivisione dei dati per l’implementazione di processi digitali
    integrati, la pubblicazione dei dati aperti, l’acquisto di software
    secondo le prescrizioni delle linee guida di riuso e *open source*,
    l’utilizzo degli strumenti messi a disposizione sui siti Designers
    Italia e Developers Italia, Docs Italia, la gestione dei progetti
    utilizzando le modalità di *project management* descritte nel Piano
    Triennale, l’implementazione delle misure minime di sicurezza
    informatica, la nomina del Responsabile per la Transizione Digitale
    di cui all’art. 17 CAD, i risparmi di spesa conseguibili mediante
    l’eliminazione di iniziative locali che costituiscano
    sovrapposizione rispetto a quelle disponibili a livello nazionale.

## Art. 6 (DURATA, MODIFICHE E RECESSO)

1.  Il Protocollo d’intesa avrà validità sino al 15 settembre 2019.

2.  Le Parti potranno apportare, di comune accordo eventuali modifiche
    al presente Protocollo d’intesa, ivi inclusa l’estensione della sua 
	 validità.

3.  Le collaborazioni avviate in esecuzione del presente Protocollo
    d’intesa potranno avere durata superiore a quella del Protocollo
    d’intesa medesimo.

4.  Ciascuna delle Parti potrà recedere in qualunque momento dal
    presente Protocollo d’intesa. Resta inteso che eventuali protocolli
    e/o accordi frattanto eventualmente formalizzati in attuazione e/o
    esecuzione del presente Protocollo d’intesa resteranno comunque in
    vigore fino alla loro scadenza.

## Art. 7 (ONERI FINANZIARI)

1.  Il presente Protocollo d’intesa non comporta oneri finanziari per le
    Parti, ma si configura quale presupposto e strumento per
    l’individuazione di progetti di collaborazione la cui corretta
    attivazione ed il relativo finanziamento saranno, di volta in volta,
    sottoposti alle necessarie procedure e autorizzazioni previste dalle
    strutture organizzative delle stesse Parti.

<br>

LETTO, CONFERMATO E SOTTOSCRITTO

Roma, 10 dicembre 2018

<br>

*Il Presidente della Corte dei conti*
                               
Pres. Angelo BUSCEMA (firmato digitalmente)                  
                               
<br>

*Commissario Straordinario per l’attuazione dell’Agenda Digitale*
                              
Ing. Luca ATTIAS (firmato digitalmente)                 
